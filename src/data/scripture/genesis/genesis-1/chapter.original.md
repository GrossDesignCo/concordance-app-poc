בְּרֵאשִׁ֖ית בָּרָ֣א אֱלֹהִ֑ים אֵ֥ת הַשָּׁמַ֖יִם וְאֵ֥ת הָאָֽרֶץ

וְהָאָ֗רֶץ הָיְתָ֥ה תֹ֙הוּ֙ וָבֹ֔הוּ 
וְחֹ֖שֶׁךְ עַל־פְּנֵ֣י תְהֹ֑ום
וְר֣וּחַ אֱלֹהִ֔ים מְרַחֶ֖פֶת עַל־פְּנֵ֥י הַמָּֽיִם

וַיֹּ֥אמֶר אֱלֹהִ֖ים יְהִ֣י א֑וֹר
וַֽיְהִי אֽוֹר

וַיַּ֧רְא אֱלֹהִ֛ים אֶת־הָא֖וֹר כִּי־ט֑וֹב 
וַיַּבְדֵּ֣ל אֱלֹהִ֔ים בֵּ֥ין הָא֖וֹר וּבֵ֥ין הַחֹֽשֶׁךְ

וַיִּקְרָ֨א אֱלֹהִ֤ים לָא֔וֹר י֑וֹם
וְלַחֹ֖שֶׁךְ קָ֣רָא לָ֑יְלָה 
וַֽיְהִי עֶ֥רֶב 
וַֽיְהִי בֹ֖קֶר 
י֥וֹם אֶחָֽד

וַיֹּאמֶר אֱלֹהִים יְהִי רָקִיעַ בְּתוֹךְ הַמָּיִם֙
וִיהִי מַבְדִּיל בֵּין מַיִם לָמָיִם

וַיַּ֣עַשׂ אֱלֹהִ֔ים אֶת־הָרָקִ֖יעַ 
וַיַּבְדֵּ֗ל בֵּ֤ין הַמַּ֙יִם֙ אֲשֶׁר֙ מִתַּ֣חַת לָרָקִ֔יעַ וּבֵ֣ין הַמַּ֖יִם אֲשֶׁ֥ר מֵעַ֣ל לָרָקִ֑יעַ 
וַֽיְהִי־כֵֽן׃

וַיִּקְרָ֧א אֱלֹהִ֛ים לָֽרָקִ֖יעַ שָׁמָ֑יִם

וַיֹּ֣אמֶר אֱלֹהִ֗ים יִקָּו֨וּ הַמַּ֜יִם מִתַּ֤חַת הַשָּׁמַ֙יִם֙ אֶל־מָקֹ֣ום אֶחָ֔ד
וְתֵרָאֶ֖ה הַיַּבָּשָׁ֑ה
וַֽיְהִי־כֵֽן׃

וַיִּקְרָ֨א אֱלֹהִ֤ים ׀ לַיַּבָּשָׁה֙ אֶ֔רֶץ
וּלְמִקְוֵ֥ה הַמַּ֖יִם קָרָ֣א יַמִּ֑ים
וַיַּ֥רְא אֱלֹהִ֖ים כִּי־טֽוֹב׃
