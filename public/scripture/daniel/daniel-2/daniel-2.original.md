
אַנְתָּה מַלְכָּא רַעְיוֹנָךְ עַל מִשְׁכְּבָךְ סְלִקוּ מָה דִּי לֶהֱוֵא אַחֲרֵי דְנָה וְגָלֵא רָזַיָּא הוֹדְעָךְ מָה דִּי לֶהֱוֵא

וַאֲנָה לָא בְחָכְמָה דִּי אִיתַי מִן כָּל חַיַּיָּא רָזָה דְנָה גְּלִי לִי לָהֵן בְּדִבְרַת דִּי פִּשְׁרָא לְמַלְכָּא יְהוֹדְעוּן וְרַעְיוֹנֵי לִבְבָךְ תִּנְדַּע

אַנְתָּה מַלְכָּא חָזֵה הֲוַיְתָ וַאֲלוּ צְלֵם חַד שַׂגִּיא צַלְמָא דִכֵּן רַב וְזִיוֵהּ יַתִּיר קָאֵם לְקָבְלָךְ וְרֵוֵהּ דְּחִיל

הוּא צַלְמָא רֵאשֵׁהּ דִּי דְהַב טָב חֲדוֹהִי וּדְרָעוֹהִי דִּי כְסַף מְעוֹהִי וְיַרְכָתֵהּ דִּי נְחָשׁ שָׁקוֹהִי דִּי פַרְזֶל רַגְלוֹהִי מִנְהוֹן דִּי פַרְזֶל וּמִנְהוֹן דִּי חֲסַף

חָזֵה הֲוַיְתָ עַד דִּי אִתְגְּזֶרֶת אֶבֶן דִּי לָא בִידַיִן וּמְחָת לְצַלְמָא עַל רַגְלוֹהִי דִּי פַרְזְלָא וְחַסְפָּא וְהַדֵּקֶת הִמּוֹן

בֵּאדַיִן דָּקוּ כַחֲדָה פַּרְזְלָא חַסְפָּא נְחָשָׁא כַּסְפָּא וְדַהֲבָא 
וַהֲווֹ כְּעוּר מִן אִדְּרֵי קַיִט 
וּנְשָׂאתְהוֹן רוּחָא וְכָל אֲתַר לָא הִשְׁתֲּכַח לְהוֹן 
וְאַבְנָא דִּי מְחָת לְצַלְמָא הֲוָת לְטוּר רַב וּמְלָת כָּל אַרְעָא

דְּנָה חֶלְמָא וּפִשְׁרֵהּ נֵאמַר קֳדָם מַלְכָּא

אַנְתָּה מַלְכָּא מֶלֶךְ מַלְכַיָּא דִּי אֱלָהּ שְׁמַיָּא מַלְכוּתָא חִסְנָא וְתָקְפָּא וִיקָרָא יְהַב לָךְ

וּבְכָל דִּי דָיְרִין בְּנֵי אֲנָשָׁא חֵיוַת בָרָא וְעוֹף שְׁמַיָּא יְהַב בִידָךְ וְהַשְׁלְטָךְ בְּכֹלְּהוֹן אַנְתָּה הוּא רֵאשָׁה דִּי דַהֲבָא

וּבָתְרָךְ תְּקוּם מַלְכוּ אָחֳרִי אֲרַע מִנָּךְ וּמַלְכוּ תְלִיתָאָה אָחֳרִי דִּי נְחָשָׁא דִּי תִשְׁלַט בְּכָל אַרְעָא

וּמַלְכוּ רְבִיעָיָה תֶּהֱוֵא תַּקִּיפָה כְּפַרְזְלָא כָּל קֳבֵל דִּי פַרְזְלָא מְהַדֵּק וְחָשֵׁל כֹּלָּא וּכְפַרְזְלָא דִּי מְרָעַע כֹּלָּא תַּדִּק וְתֵרֹעַ

וְדִי חֲזַיְתָ רַגְלַיָּא וְאֶצְבְּעָתָא מִנְּהוֹן חֲסַף פֶּחָר וּמִנְּהוֹן פַּרְזֶל מַלְכוּ פְלִיגָה תֶּהֱוֵא וּמִן נִצְבְּתָא דִּי פַרְזְלָא תֶּהֱוֵא בַּהּ כָּל קֳבֵל דִּי חֲזַיְתָ פַּרְזְלָא מְעָרַב בַּחֲסַף טִינָא

וְאֶצְבְּעָת רַגְלַיָּא מִנְּהוֹן פַּרְזֶל וּמִנְּהוֹן חֲסַף מִן־קְצָת מַלְכוּתָא תֶּהֱוֵא תַקִּיפָה וּמִנַּהּ תֶּהֱוֵא תְבִירָה

וְדִי חֲזַיְתָ פַרְזְלָא מְעָרַב בַּחֲסַף טִינָא מִתְעָרְבִין לֶהֱוֺן בִּזְרַע אֲנָשָׁא וְלָא־לֶהֱוֺן דָּבְקִין דְּנָה עִם־דְּנָה הֵן כְּדִי פַרְזְלָא לָא מִתְעָרַב עִם־חַסְפָּא

וּבְיוֹמֵיהוֹן דִּי מַלְכַיָּא אִנּוּן יְקִים אֱלָהּ שְׁמַיָּא מַלְכוּ דִּי לְעָלְמִין לָא תִתְחַבַּל וּמַלְכוּתָה לְעַם אָחֳרָן לָא תִשְׁתְּבִק וְתַדִּק וְתָסֵף כָּל־אִלֵּין מַלְכְוָתָא וְהִיא תְּקוּם לְעָלְמַיָּא

כָּל־קֳבֵל דִּי חֲזַיְתָ דִּי מִן־טוּרָא אִתְגְּזֶרֶת אֶבֶן דִּי לָא בִידַיִן וְהַדֵּקֶת פַּרְזְלָא נְחָשָׁא חַסְפָּא כַּסְפָּא וְדַהֲבָא אֱלָהּ רַב הוֹדַע לְמַלְכָּא מָה דִּי לֶהֱוֵא אַחֲרֵי דְנָה וְיַצִּיב חֶלְמָא וּמְהֵימַן פִּשְׁרֵהּ

בֵּאדַיִן מַלְכָּא נְבוּכַדְנֶצַּר נְפַל עַל־אַנְפּוֹהִי וּלְדָנִיֵּאל סְגִד וּמִנְחָה וְנִיחוֹחִין אֲמַר לְנַסָּכָה לֵהּ
