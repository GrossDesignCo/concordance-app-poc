
וּמֹשֶׁה הָיָה רֹעֶה אֶת־צֹאן יִתְרוֹ חֹתְנוֹ כֹּהֵן מִדְיָן 
וַיִּנְהַג אֶת־הַצֹּאן אַחַר הַמִּדְבָּר 
וַיָּבֹא אֶל־הַר הָאֱלֹהִים חֹרֵבָה

וַיֵּרָא מַלְאַךְ יְהוָה אֵלָיו בְּלַבַּת־אֵשׁ מִתּוֹךְ הַסְּנֶה 
וַיַּרְא וְהִנֵּה הַסְּנֶה בֹּעֵר בָּאֵשׁ וְהַסְּנֶה אֵינֶנּוּ אֻכָּל

וַיֹּאמֶר מֹשֶׁה אָסֻרָה־נָּא וְאֶרְאֶה אֶת־הַמַּרְאֶה הַגָּדֹל הַזֶּה מַדּוּעַ לֹא־יִבְעַר הַסְּנֶה

וַיַּרְא יְהוָה כִּי סָר לִרְאוֹת 
וַיִּקְרָא אֵלָיו אֱלֹהִים מִתּוֹךְ הַסְּנֶה וַיֹּאמֶר מֹשֶׁה מֹשֶׁה וַיֹּאמֶר הִנֵּנִי

וַיֹּאמֶר אַל־תִּקְרַב הֲלֹם 
שַׁל־נְעָלֶיךָ מֵעַל רַגְלֶיךָ כִּי הַמָּקוֹם אֲשֶׁר אַתָּה עוֹמֵד עָלָיו אַדְמַת־קֹדֶשׁ הוּא

וַיֹּאמֶר אָנֹכִי אֱלֹהֵי אָבִיךָ אֱלֹהֵי אַבְרָהָם אֱלֹהֵי יִצְחָק וֵאלֹהֵי יַעֲקֹב

וַיַּסְתֵּר מֹשֶׁה פָּנָיו כִּי יָרֵא מֵהַבִּיט אֶל־הָאֱלֹהִים

וַיֹּאמֶר יְהוָה רָאֹה רָאִיתִי אֶת־עֳנִי עַמִּי אֲשֶׁר בְּמִצְרָיִם וְאֶת־צַעֲקָתָם שָׁמַעְתִּי מִפְּנֵי נֹגְשָׂיו כִּי יָדַעְתִּי אֶת־מַכְאֹבָיו

וַיֹּאמֶר אֱלֹהִים אֶל־מֹשֶׁה 
אֶהְיֶה אֲשֶׁר אֶהְיֶה 
וַיֹּאמֶר כֹּה תֹאמַר לִבְנֵי יִשְׂרָאֵל 
אֶהְיֶה שְׁלָחַנִי אֲלֵיכֶם

וַיֹּאמֶר עוֹד אֱלֹהִים אֶל־מֹשֶׁה 
כֹּה־תֹאמַר אֶל־בְּנֵי יִשְׂרָאֵל 
יְהוָה אֱלֹהֵי אֲבֹתֵיכֶם 
אֱלֹהֵי אַבְרָהָם 
אֱלֹהֵי יִצְחָק 
וֵאלֹהֵי יַעֲקֹב 
שְׁלָחַנִי אֲלֵיכֶם 
זֶה־שְּׁמִי לְעֹלָם 
וְזֶה זִכְרִי לְדֹר דֹּר
